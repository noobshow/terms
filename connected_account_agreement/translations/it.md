<header id="caagmt">
# Contratto dell'Account collegato con Stripe
Ultimo aggiornamento: 1 giugno 2017.
</header>
 
<section>
Grazie per aver scelto [Stripe Connect](https://stripe.com/connect). Il presente contratto regola l'uso da parte dell'utente di Stripe Connect, e descrive in che modo l'utente e fornitori terzi di piattaforme possono usare Stripe Connect per consentire all'utente di usare i servizi di Stripe, ivi compresa la possibilità di accettare pagamenti per beni o servizi, o ricevere donazioni benefiche, nonché altri servizi correlati.
 
## Contratto dell'Account collegato con Stripe
 
Il presente Contratto dell'Account collegato con Stripe ("Contratto dell'Account collegato") è un contratto tra Stripe e l'utente, ossia la persona fisica o giuridica (anche ditta individuale) indicata a Stripe come titolare dell'Account Stripe da integrare con fornitori terzi di piattaforme che usano Stripe Connect ("Piattaforme Connect").  L'utente accetta espressamente i termini e le condizioni del Contratto dell'Account collegato, del [Contratto di servizi Stripe] (https://stripe.com/legal) ed eventuali aggiornamenti e modifiche apportate di volta in volta a questi documenti da Stripe.
 
Nel presente Contratto dell'Account collegato vengono utilizzati diversi termini definiti. I prodotti e i servizi che l'utente riceve da una Piattaforma Connect, gratuitamente o a pagamento, sono detti "Servizi della piattaforma". Esempi di Servizi della piattaforma che una Piattaforma Connect può accettare di fornire sono servizi di sviluppo web o hosting, servizio clienti, elaborazione di rimborsi, e gestione dei reclami dei clienti. Il contratto dell'utente con una Piattaforma Connect per la prestazione di Servizi della piattaforma è detto "Contratto dell'utente con la Piattaforma". Le azioni inviate dall'utente o per suo conto utilizzando Stripe Connect sono dette "Attività", e comprendono l'apertura di Operazioni (comprese le Commissioni) e Rimborsi, la gestione delle Controversie (compresi i riaddebiti) e altre funzioni descritte nella [documentazione Stripe Connect](https://stripe.com/connect/docs), mentre con "Dati dell'utente" si indicano i dati dell'utente, le Attività sull'Account Stripe dell'utente e le sue Operazioni. Le definizioni degli altri termini con l'iniziale maiuscola non definiti nel presente Contratto dell'Account collegato (nel testo o tramite collegamento ipertestuale) sono riportate nel Contratto di servizi Stripe.
 
L'utente dichiara che tutte le informazioni fornite a Stripe direttamente o tramite una Piattaforma Connect sono precise e complete e di essere autorizzato ad accettare il presente Contratto dell'Account collegato.
 
### 1. Rapporto con altri contratti
 
Leggere attentamente il presente Contratto dell'Account collegato. In caso di incongruenza tra il Contratto di servizi Stripe e il presente Contratto dell'Account collegato relativamente all'uso di Stripe Connect da parte dell'utente, preverrà il presente Contratto dell'Account collegato.
 
###2. Stripe Connect – Account Stripe dell'utente
 
Stripe Connect consente alle Piattaforme Connect di aiutare l'utente a usare i Servizi, ivi compresa la possibilità di accettare pagamenti per beni o servizi, o ricevere donazioni benefiche o donazioni per campagne. Una Piattaforma Connect può aiutare l'utente a creare un Account Stripe, o integrare un Account Stripe esistente con la Piattaforma Connect. Una Piattaforma Connect può inoltre svolgere Attività per conto dell'utente, purché in conformità al Contratto dell'utente con la Piattaforma. L'utente è invitato a leggere attentamente il Contratto dell'utente con la Piattaforma per informarsi sulla natura dei Servizi della piattaforma e dell'Attività che una Piattaforma Connect può svolgere per suo conto. Stripe non è una Piattaforma Connect, e fornisce unicamente i Servizi descritti nel presente Contratto dell'Account collegato e nel Contratto di servizi Stripe. 
 
###3. Obblighi dell'utente
 
L'utente è l'unico responsabile, e Stripe declina ogni responsabilità, per la prestazione di beni o servizi venduti ai clienti o utilizzatori dell’utente tramite l’utilizzo dei Servizi, e per gli obblighi dell'utente nei confronti dei propri clienti o utilizzatori.  Benché l'utente possa accettare di condividere parte della responsabilità con una Piattaforma Connect, l'utente è sempre economicamente responsabile nei confronti di Stripe per le Controversie (compresi i riaddebiti), i Rimborsi e le sanzioni derivanti dall'uso dei Servizi da parte dell'utente.  Questi obblighi sono descritti in maggiore dettaglio nella [Sezione C del Contratto di servizi Stripe](https://stripe.com/legal#section_c).
 
A seconda della Piattaforma Connect, l'utente può avere accesso per gestire direttamente il proprio Account Stripe tramite la [dashboard Stripe](https://dashboard.stripe.com).  Se tale accesso è disponibile per l'utente, questi risponde di tutte le azioni concluse sull'Account Stripe tramite la dashboard Stripe, ivi comprese l'apertura di Rimborsi o la variazione dei dati della banca depositaria.
 
A seconda del luogo in cui si trova l'utente, è possibile che una Piattaforma Connect consenta all'utente di ricevere i proventi dei pagamenti con regolamento accelerato su un conto corrente collegato alla carta di debito ("Instant Payouts").  La Piattaforma Connect informerà l'utente se è prevista una commissione per l'uso di Instant Payouts.  Se si usa Instant Payouts, Stripe tenterà di regolare i proventi del pagamento entro qualche minuto da quando riceve la richiesta di pagamento. A seconda della banca dell'utente, possono essere necessari fino a due giorni lavorativi affinché i proventi del pagamento vengano regolati tramite Instant Payouts.  Stripe e la Piattaforma Connect si riservano il diritto di sospendere o modificare in qualunque momento la funzione Instant Payouts, anche (a) in conseguenza di Controversie, Riaddebiti, Rimborsi o Storni in corso, previsti o eccessivi; (b) in caso di sospetta o accertata attività fraudolenta, illegale o comunque dolosa; o (c) se imposto dalla Legge o da provvedimenti giudiziari.
 
###4. Rapporto con le Piattaforme Connect
 
L'utente prende atto e accetta che le Piattaforme Connect e Stripe possano condividere i Dati dell'utente per agevolare l'uso di Stripe Connect o dei Servizi della piattaforma da parte dell'utente. Laddove Stripe riceva i Dati dell'utente dalle Piattaforme Connect, Stripe potrà utilizzare i dati in conformità al Contratto di servizi Stripe e alla [Policy sulla privacy di Stripe](https://stripe.com/privacy).

La tariffa per l'uso dei Servizi con una Piattaforma Connect da parte dell'utente dipenderà dal contratto stipulato tra l'utente e la Piattaforma Connect. Stripe non controlla e non risponde delle commissioni addebitate all'utente dalla Piattaforma Connect, che devono essere chiaramente illustrate all'utente nel Contratto dell'utente con la Piattaforma. Le commissioni standard praticate da Stripe per i Servizi sono [pubblicate sul suo sito web](https://stripe.com/pricing), pur riservandosi la possibilità di concordare con una Piattaforma Connect tariffe differenti da quelle indicate. Le commissioni di Stripe saranno comunicate all'utente separatamente, oppure saranno aggregate a quelle dei Servizi della piattaforma. Stripe avrà diritto di dedurre dal saldo dell'Account Stripe dell’utente sia le tariffe per i Servizi di Stripe sia le commissioni per i Servizi della piattaforma comunicate dalla Piattaforma Connect a Stripe.  Se il saldo dell'Account Stripe diventa negativo, l'utente autorizza Stripe ad addebitare la somma dovuta sul Conto di Pagamento.  Qualora l'utente ritenga che vi sia stato un errore nell'addebito delle commissioni, o che la Piattaforma Connect non abbia correttamente informato l'utente delle sue commissioni, l'utente può [contattare Stripe](https://stripe.com/contact).
 
 
###5. Limitazioni alla responsabilità di Stripe
 
Stripe non risponde di atti od omissioni di una Piattaforma Connect nella prestazione di servizi all'utente o ai suoi clienti, né per l'inosservanza da parte di una Piattaforma Connect dei termini del Contratto dell'utente con la Piattaforma. Stripe non risponde nemmeno degli obblighi dell'utente nei confronti dei propri clienti (compreso l'obbligo di corretta presentazione e fornitura dei beni o dei servizi venduti ai suoi clienti).  Stripe declina espressamente ogni responsabilità per ciò che riguarda il rispetto da parte dell’utente delle leggi e degli obblighi connessi alla prestazione dei beni o servizi ai suoi clienti, o all'incasso di donazioni benefiche, la cui responsabilità rimane totalmente in capo all'utente.  Ciò può comprendere la prestazione di servizio clienti, comunicazioni e gestione di rimborsi o di reclami dei clienti, consegna di ricevute, registrazione della persona giuridica dell'utente o altre azioni non connesse ai Servizi.  L'utente accetta di tenere indenne Stripe da qualunque danno causato dalla non corretta descrizione o fornitura dei beni o servizi da parte dell'utente, o dall'inosservanza da parte dell’utente degli obblighi legali o contrattuali nei confronti dei propri clienti.
 
###6. Altre clausole legali generali
 
**a. Durata, risoluzione ed effetti della risoluzione:**  Il presente Contratto dell'Account collegato decorre dal momento in cui l'utente registra il proprio Account Stripe in una Piattaforma Connect e cessa nel momento in cui è risolto dall'utente o da Stripe nelle modalità descritte nel Contratto dell'Account collegato.  L'utente ha facoltà di recedere dal presente Contratto dell'Account collegato in qualunque momento informando Stripe e cessando immediatamente di usare Stripe Connect.  Qualora l'utente inizi a usare nuovamente Stripe Connect, si presumerà che abbia accettato il presente Contratto dell'Account collegato.  Stripe ha facoltà di recedere dal Contratto dell'Account collegato (a) nel caso in cui l'utente risulti inadempiente rispetto al Contratto dell'Account collegato e non provveda a sanare la situazione entro 30 giorni dall'intimazione ad adempiere di Stripe (la quale sarà necessaria solo se l'inadempienza è sanabile); (b) con un preavviso di 120 giorni per qualunque motivo. Stripe ha inoltre facoltà di risolvere immediatamente il presente Contratto dell'Account collegato nell'eventualità in cui l'utente sia interessato da una procedura o un'istanza di fallimento o insolvenza, volontaria o meno, o nell'eventualità in cui Stripe accerti che l'utente svolge attività in contrasto con le norme vigenti o che comportano un rischio di reputazione significativo per Stripe.
 
L'articolo 5 e tutte le clausole che danno vita a obblighi continuativi rimarranno efficaci anche dopo la risoluzione del Contratto dell'Account collegato.  Come indicato in precedenza, la fruizione dei Servizi è regolata dal Contratto di servizi Stripe, pertanto la risoluzione del Contratto dell'Account collegato non comporta la contestuale risoluzione del Contratto di servizi Stripe.  Gli obblighi previsti dal Contratto di servizi Stripe saranno estinti unicamente secondo i termini e le condizioni del Contratto di servizi Stripe stesso. La risoluzione del Contratto di servizi Stripe comporta invece la risoluzione automatica del presente Contratto dell'Account collegato.
 
**b. Legge applicabile, controversie e interpretazione:**  Nel presente Contratto dell'Account collegato sono incluse per rimando le clausole del Contratto di servizi Stripe applicabile che regolano la legge applicabile (giurisdizione), il luogo di svolgimento di cause e controversie (foro) ed eventuali metodi di risoluzione delle controversie.  I titoli hanno puramente lo scopo di agevolare la lettura e non hanno alcuna rilevanza ai fini dell'interpretazione del Contratto dell'Account collegato.  La stesura di una specifica clausola del presente Contratto dell'Account collegato a opera di una parte contraente non comporterà un'interpretazione della clausola in questione sfavorevole a quella parte. Salvo diversa indicazione, il termine "compreso" significa "compreso a titolo esemplificativo e non esaustivo." Il Contratto dell'Account collegato non limita i diritti che Stripe può far valere in forza di leggi sui segreti aziendali, sul diritto d'autore, sui brevetti o su altre materie.  L'omesso o mancato esercizio da parte di Stripe di prerogative o clausole previste dal presente Contratto dell'Account collegato non costituisce rinuncia al diritto o alla clausola in questione.  La rinuncia a una clausola prevista dal Contratto dell'Account collegato non costituisce ulteriore o successiva rinuncia alla stessa clausola né ad altre clausole.
 
**c. Contratto di servizi Stripe:** La versione del Contratto di servizi Stripe inclusa nel presente Contratto dell'Account collegato è la versione applicabile nella giurisdizione dell'Account Stripe dell'utente. Se il nome della giurisdizione non è riportato nel titolo della pagina accessibile tramite il collegamento del [Contratto di servizi Stripe](https://stripe.com/legal), l'utente è invitato a [contattare Stripe](https://stripe.com/contact) che metterà a disposizione il collegamento corretto. 

**d. Diritto di modifica:**  Stripe ha facoltà di modificare il presente Contratto dell'Account collegato in qualunque momento. L'utente sarà informato delle modifiche tramite posta elettronica (proveniente da Stripe o da una Piattaforma Connect), la dashboard Stripe, e/o il sito web Stripe.  L'utente accetta che le modifiche apportate al presente Contratto dell'Account collegato siano vincolanti trascorsi 7 giorni dal momento in cui sono effettuate da Stripe (o il periodo più lungo eventualmente previsto per legge). Nel caso in cui l'utente non accetti i cambiamenti al Contratto dell'Account collegato, dovrà (a) informare Stripe e (b) cessare immediatamente di usare Stripe Connect.  Nel caso in cui l'utente non provveda a comunicare il rifiuto prima che le modifiche diventino vincolanti, continuando a usare i Servizi, si presumerà che abbia accettato le modifiche apportate al Contratto dell'Account collegato.
 
**e. Cessione:**  L'utente non può cedere o tentare di cedere il Contratto dell'Account collegato senza l'esplicito consenso preventivo di Stripe.
 
**f. Clausola di esaustività:  Il presente Contratto dell'Account collegato costituisce l'intero accordo tra l'utente e Stripe per quanto attiene a Stripe Connect. Il presente contratto stabilisce gli esclusivi rimedi a disposizione dell'utente relativamente a Stripe Connect.  Nell'eventualità in cui una clausola del Contratto dell'Account collegato o una sua parte sia giudicata inefficace o inapplicabile secondo la legge vigente, essa sarà modificata e interpretata in modo da realizzare per quanto possibile lo scopo della clausola in questione, mentre le restanti clausole rimarranno pienamente efficaci.
 
Grazie e benvenuto in Stripe Connect!
 
</section>
 

