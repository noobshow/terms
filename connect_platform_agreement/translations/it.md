<header id ="translation"> 
# Contratto Stripe per piattaforme Connect

For your convenience, we have translated the [English version](#cpagmt) of this page into Italian. This translation is for informational purposes only, and the definitive version of this page is the English version. Per vostra convenienza, abbiamo tradotto [la versione inglese](#cpagmt) di questa pagina in italiano. Questa traduzione è esclusivamente a scopo informativo, e la versione definitiva di questa pagina è da considerarsi la versione inglese.
</header>
 
<section>
Grazie per aver integrato [Stripe Connect](https://stripe.com/connect), servizi software che consentono l'elaborazione dei pagamenti e funzioni collegate per marketplace multi-sided e altre piattaforme di commercio elettronico. 
 
## Contratto Stripe per piattaforme Connect
 
Il Contratto Stripe per piattaforme Connect ("Contratto per piattaforme Connect") è un contratto tra il soggetto giuridico (anche ditta individuale) indicato dall'utente nella pagina di registrazione (l'"utente") e Stripe. L'integrazione e l'uso di Stripe Connect da parte dell'utente all'interno della propria piattaforma ("Piattaforma") sono subordinati all'accettazione da parte sua dei termini e delle condizioni del presente Contratto per piattaforme Connect [Contratto di servizi Stripe](https://stripe.com/legal). Integrando e usando Stripe Connect, l'utente accetta espressamente i termini e le condizioni del presente Contratto per piattaforme Connect, il Contratto di servizi Stripe ed eventuali aggiornamenti e modifiche apportati di volta in volta a questi documenti da Stripe.
 
Nel presente Contratto per piattaforme Connect vengono utilizzati diversi termini definiti. I prodotti e i servizi che l'utente fornisce tramite la propria Piattaforma, gratuitamente o a pagamento, sono detti "Servizi della piattaforma". Esempi di Servizi della piattaforma che l'utente può accettare di fornire sono servizi di sviluppo web o hosting, servizio clienti, elaborazione di rimborsi, e gestione dei reclami dei clienti. Il contratto tra l'utente e gli utilizzatori dei Servizi della piattaforma è detto "Contratto con gli utilizzatori dell'utente". Gli utilizzatori dell'utente sono "Commercianti della Piattaforma" fino a quando non hanno un Account Stripe inserito nella Piattaforma dell'utente tramite Stripe Connect, momento in cui diventano "Account connessi". Le azioni eseguite dagli Account collegati o per conto di essi utilizzando Stripe Connect sono dette "Attività", concetto che comprende la comunicazioni di dati su Operazioni (comprese le Commissioni) e Rimborsi, correzioni, la gestione delle Controversie (compresi i riaddebiti), e altre funzioni descritte nella [documentazione Stripe Connect](https://stripe.com/docs/connect). I "Dati degli Account collegati" sono i dati sugli Account collegati, sulle Attività sui loro Account Stripe, e sulle loro Operazioni. Le definizioni degli altri termini con l'iniziale maiuscola non definiti nel presente Contratto per piattaforme Connect (nel testo o tramite collegamento ipertestuale) sono riportate nel Contratto di servizi Stripe.
 
L'utente dichiara che tutte le informazioni fornite a Stripe sono precise e complete e di essere autorizzato ad accettare il presente Contratto per piattaforme Connect. 
 
### 1. Rapporto con altri contratti
 
Leggere attentamente il presente Contratto per piattaforme Connect. Il Contratto per piattaforme Connect riporta i termini e le condizioni che regolano l'uso da parte dell'utente delle funzioni di Stripe Connect. Il Contratto per piattaforme Connect integra il [Contratto di servizi Stripe](https://stripe.com/legal) che in generale disciplina l'uso dei Servizi da parte dell'utente, e che è inserito per rimando nel presente Contratto per piattaforme Connect. In caso di incongruenza tra il Contratto di servizi Stripe e il presente Contratto per piattaforme Connect relativamente a Stripe Connect, preverrà il presente Contratto per piattaforme Connect. Il Contratto per piattaforme Connect non modifica in alcun modo i termini e le condizioni del Contratto di servizi Stripe che si applicano all'uso dei Servizi da parte dell'utente per scopi propri (ad es. ricevere pagamenti per beni o servizi da esso forniti).
 
### 2. Stripe Connect – Piattaforma dell'utente
 
Stripe Connect consente all'utente di integrare i Servizi nella propria Piattaforma. Ad esempio può usare Stripe Connect per consentire agli Account collegati di accettare tramite la propria Piattaforma pagamenti per beni e servizi, o donazioni benefiche o donazioni per campagne. L'utente può svolgere qualunque Attività per conto dei propri Account collegati, a condizione di farlo nel rispetto del presente Contratto per piattaforme Connect e del Contratto con l'utilizzatore dell'utente. L'utente deve garantire di presentare in modo chiaro ed evidente agli Account collegati la natura dei Servizi della piattaforma e dell'Attività che condurrà per loro conto.
 
Stripe ha un rapporto contrattuale diretto con ciascun Account collegato e fornisce Servizi direttamente a ciascun Account collegato. Gli Account collegati possono scegliere di usare i Servizi al di fuori del rapporto che intrattengono con l'utente. 
 
L'utente acconsente a che Stripe fornisca informazioni su di esso e sulla sua Piattaforma a Fornitori di servizi finanziari, Fornitori di metodi di pagamenti e fornitori di servizi Stripe per agevolare la fruizione di Stripe Connect e dei Servizi da parte dell'utente e degli Account collegati. L'utente dichiara inoltre di avere ottenuto tutti i diritti e consensi necessari previsti dalla legge per poter comunicare a Stripe (ovvero consentire a Stripe di raccogliere, usare, conservare e diffondere) le informazioni che l'utente fornisce a Stripe, o che autorizza Stripe a raccogliere, comprese le informazioni raccolte direttamente tramite cookies o mezzi analoghi. Per maggiori informazioni sull'uso dei dati da parte di Stripe, si rimanda alla [Policy sulla privacy di Stripe](https://stripe.com/privacy). 
 
### 3. Doveri dell'utente
 
**a. Contratti con Account collegati:** Il Contratto con gli utilizzatori dell'utente deve illustrare i Servizi della piattaforma, in che modo l'utente accede ai Dati degli Account collegati e li utilizza, e le Attività che può svolgere. Il Contratto con gli utilizzatori dell'utente deve inoltre autorizzare chiaramente l'utente alla prestazione dei Servizi della piattaforma, e alla comunicazione a Stripe dei Dati sugli Account collegati. Stripe non risponde nei confronti degli Account collegati per i Servizi della piattaforma forniti dall'utente, il quale rimane l'unico soggetto responsabile dei Servizi della piattaforma agli Account collegati, come previsto nel Contratto con gli utilizzatori dell'utente. Per un Account collegato l'utente potrà svolgere unicamente Attività per conto dell'Account collegato stesso, coerentemente con i poteri conferiti in forza del Contratto con gli utilizzatori dell'utente.
 
**b. Attività:** L'utente risponde delle Attività da esso iniziate, ovvero iniziate per suo conto o utilizzando le sue credenziali, su qualunque Account collegato, tramite la dashboard Stripe o tramite Stripe Connect. Analogamente se Stripe o un Account collegato subisce perdite dovute a un'Attività non autorizzata avviata dall'utente, da suoi dipendenti o rappresentanti, l'utente risponderà finanziariamente delle perdite. Stripe ha facoltà di addebitare le perdite sull'Account Stripe dell'utente, o di richiedere il pagamento immediato delle perdite a favore di Stripe.
 
**c. Conformità:** L'utente si impegna a rispettare costantemente tutte le leggi e normative, tutte le regole delle reti di pagamenti (comprese le Regole di rete) e gli accordi con terzi vincolanti per l'utente, oltre che il presente Contratto per piattaforme Connect.
 
**d. Instant Payouts:** A seconda della posizione dell'utente e di quella degli Account collegati, l'utente può essere in grado di offrire agli Account collegati la possibilità di ricevere i proventi dei pagamenti con regolamento accelerato su un conto corrente collegato alla carta di debito dell'Account collegato ("Instant Payouts"). Se si usa Instant Payouts, Stripe tenterà di regolare i proventi del pagamento entro qualche minuto da quando riceve la richiesta di pagamento. Prima di abilitare Instant Payouts, l'utente deve stabilire, usando le API di Stripe, se per la carta di debito in questione la banca emittente ha abilitato la disponibilità di fondi nello stesso giorno. Se la disponibilità dei fondi in giornata non è abilitata, l'utente può attivare Instant Payouts unicamente se ne ha dato chiara ed evidente informazione all'Account collegato. Nella commercializzazione della funzione di Instant Payouts agli Account collegati, l'utente deve indicare chiaramente ed evidentemente i costi (eventuali) che intende applicare per i pagamenti di questo tipo, segnalando inoltre la possibilità che per alcune banche destinatarie i pagamenti "immediati" non siano regolati in pochi minuti e che richiedano invece un tempo maggiore per essere accreditati sul relativo conto corrente.
 
**e. Limitazioni:** 
 
L'utente e Stripe sono soggetti indipendenti. Il presente Contratto Stripe per piattaforme non costituisce alcun rapporto di società, rappresentanza o lavoro subordinato tra l'utente e Stripe, né con i dipendenti o rappresentanti di una delle parti. All'utente è fatto divieto di rilasciare dichiarazioni, garanzie o impegni per conto di Stripe. All'utente è fatto divieto di usare il logo, o il marchio commerciale o di servizio di Stripe in modalità non coerenti con il [Contratto d'uso dei marchi di Stripe](https://stripe.com/terms/marks).
 
All'utente non è consentito usare Stripe Connect: (a) per accedere o tentare di accedere a Dati degli Account collegati, oppure per svolgere o tentare di svolgere Attività, per cui un Account collegato non abbia dato all'utente esplicita autorizzazione o per cui l'autorizzazione sia stata revocata; (b) per scopi fraudolenti, illeciti, ingannevoli o abusivi, o in qualunque modo suscettibile di danneggiare o teso a danneggiare un Account collegato, Stripe, o un terzo; (c) al fine di eludere le limitazioni previste da Stripe per funzioni di Stripe Connect o in modalità non compatibili con la [documentazione Stripe Connect](https://stripe.com/docs/connect). 
 
**f. Protezione dei dati:** L'utente può utilizzare Stripe Connect e i Dati degli Account collegati unicamente in conformità al presente Contratto per piattaforme Connect. L'utente deve dotarsi di una policy sulla privacy che informi gli Account collegati sui Dati dell'Account collegato a cui l'utente ha accesso, e sui modi in cui utilizzerà, visualizzerà o trasmetterà tali Dati dell'Account collegato. Nel Contratto con gli utilizzatori dell'utente, l'utente deve presentare un collegamento evidente alla propria policy sulla privacy e alla [Policy sulla privacy di Stripe](https://stripe.com/privacy). Prima di utilizzare i Dati degli Account collegati per qualunque scopo diverso dalla fornitura dei Servizi della piattaforma, l'utente deve ottenere il consenso degli Account collegati. L'utente si adopererà in modo ragionevole per tutelare e proteggere i Dati degli Account collegati da usi o diffusioni non autorizzati, informando prontamente Stripe in caso di accesso o diffusione senza autorizzazione di Dati degli Account collegati.
 
### 4. Inserimento degli Account collegati
 
Stripe Connect offre diversi meccanismi per l'inserimento (onboarding) di Account collegati, come descritto nella [documentazione Connect](https://stripe.com/docs/connect/connecting-to-accounts). L'utente è l'unico soggetto responsabile della selezione del proprio meccanismo di inserimento degli Account collegati, che può prevedere l’assistenza nella creazione di un Account Stripe o l'integrazione di un Account Stripe con la sua Piattaforma. Indipendentemente dal sistema di inserimento e integrazione scelto dall'utente, quest'ultimo deve adoperarsi sempre in modo ragionevole affinché i propri Account collegati non utilizzino i Servizi in violazione del [Contratto dell'Account collegato con Stripe](https://stripe.com/connect/account-terms) o per attività espressamente vietate, comprese quelle elencate nel [Elenco delle attività vietate](https://stripe.com/prohibited_businesses). 
 
Prima di selezionare l'opzione di inserimento degli Account collegati idonea per la propria attività, si invita l'utente a leggere attentamente le sezioni che seguono. La scelta della modalità di inserimento e di integrazione ha effetti sulla responsabilità dell'utente per le Attività svolte sugli Account collegati. Alcune opzioni di inserimento presentano una responsabilità limitata: la disponibilità di tali opzioni per la Piattaforma dell'utente dipende dalla posizione di quest'ultimo e da quella degli Account collegati. 
 
**a. [Standard](https://stripe.com/docs/connect/connecting-to-accounts) (in precedenza “Standalone”):** È possibile che i clienti dell'utente abbiano già un Account Stripe ma desiderino utilizzare i Servizi della piattaforma, o che desiderino creare un Account Stripe da utilizzare con la Piattaforma dell'utente. In questi casi, una volta creati, gli Account collegati avranno la possibilità di aggiungere o rimuovere l'accesso alla Piattaforma dell'utente tramite la [dashboard Stripe](https://dashboard.stripe.com). Ogni Account collegato deve accettare il [Contratto dell'Account collegato con Stripe](https://stripe.com/connect/account-terms) prima di poter usare l'Account collegato sulla Piattaforma dell'utente.
 
Se gli Account collegati vengono creati o collegati alla Piattaforma dell'utente tramite inserimento standard, l'utente avrà accesso ad alcuni Dati dell'Account collegato e potrà avviare Attività in conformità al Contratto con gli utilizzatori dell'utente. Se l'Account collegato non ha un Account Stripe esistente, l'utente potrà compilare preventivamente i Dati dell'Account collegato prima di attivarlo. Al fine di convalidare un Account collegato, Stripe potrà inoltre chiedere all'utente di raccogliere e fornire altri Dati dell'Account collegato. L'utente deve garantire l’accuratezza dei Dati degli Account collegati che compila preventivamente o che fornisce nel quadro di questa procedura. L'Account collegato è responsabile dei Dati dell'Account collegato forniti dallo stesso direttamente a Stripe nell'ambito della procedura di inserimento standard.
 
Una volta che l'Account collegato abbia completato la procedura di inserimento standard, l'utente comprende e accetta di essere il solo responsabile dell'uso dei Dati dell'Account collegato a cui ha accesso e delle Attività svolte, e dell'eventuale imprecisione o incompletezza delle informazioni fornite a Stripe da parte dell'utente stesso, di suoi dipendenti o rappresentanti. Un Account collegato può revocare l'integrazione con la Piattaforma dell'utente in qualunque momento dandone comunicazione a Stripe.
 
Per un Account collegato inserito tramite la procedura di inserimento standard, salvo se espressamente previsto nel Contratto dell'Account collegato con Stripe, l'Account collegato è responsabile nei confronti di Stripe di tutte le Operazioni (comprese le Commissioni), delle Controversie, dei Rimborsi, dei Reclami, delle sanzioni, e dell'uso dei Servizi in modalità vietate dal Contratto dell'Account collegato con Stripe.
 
**b. [Personalizzato](https://stripe.com/docs/connect/connecting-to-accounts) (in precedenza “Gestito”):** Con l'inserimento personalizzato è possibile usare Stripe Connect per creare Account Stripe per gli Account collegati. Se gli Account collegati seguono la procedura di inserimento personalizzato, l'utente deve garantire che a Stripe vengano passati i Dati dell'Account collegato relativi agli Account collegati. Stripe ha facoltà di rifiutarsi di creare un Account Stripe per un Account collegato o di limitare le funzionalità disponibili per un Account collegato fino a quando Stripe non ritenga di avere ricevuto sufficienti informazioni sull'Account collegato. L'utente risponde dell’accuratezza e della completezza delle informazioni sugli Account collegati fornite a Stripe nell'ambito della procedura di inserimento. Gli Account collegati creati con inserimento personalizzato non avranno accesso alla dashboard Stripe.
 
L'utente garantisce che ciascun Account collegato accetta esplicitamente di rispettare il [Contratto dell'Account collegato con Stripe](https://stripe.com/connect/account-terms). L'utente deve garantire che gli Account collegati accettino il Contratto dell'Account collegato con Stripe in un modo che attesti chiaramente l'accettazione da parte loro e che chiarisca che i Servizi di Stripe sono forniti ai sensi del Contratto dell'Account collegato con Stripe. L'utente deve garantire che ogni Account collegato abbia la possibilità di esaminare il Contratto dell'Account collegato con Stripe prima di accettarlo, e che l'accettazione da parte dell'Account collegato sia sufficiente secondo le norme in vigore (accertando anche che il soggetto che accetta per conto dell'Account collegato abbia l'età prevista per legge e sia autorizzato a vincolare l'Account collegato), e che l'accettazione venga confermata, registrata e possa essere verificata. La [documentazione Stripe Connect](https://stripe.com/docs/connect) descrive le informazioni che devono essere fornite a Stripe per creare un Account collegato tramite inserimento personalizzato. Stripe può chiedere all'utente di fornire ulteriori informazioni nell'ambito della procedura di inserimento personalizzato; inoltre può chiedere all'utente di modificare la procedura di accettazione del Contratto dell'Account collegato con Stripe qualora ritenga che la procedura non sia coerente le norme in vigore, le prassi standard del settore o gli standard di Stripe. In qualunque momento Stripe può chiedere all'utente di dimostrare la propria conformità ai requisiti previsti da questo paragrafo, anche presentando prova del fatto che l'accettazione del Contratto dell'Account collegato con Stripe è stata correttamente ottenuta e registrata.
 
**c. [Rapido](https://stripe.com/docs/connect/connecting-to-accounts):** Usando l'inserimento rapido, per creare la propria procedura di inserimento per gli Account collegati l'utente può utilizzare una serie di componenti di interfaccia utente preconfigurati in co-branding. Gli Account collegati creati con la procedura di inserimento rapido forniscono informazioni direttamente a Stripe e possono accedere alla dashboard ospitata da Stripe per visualizzare lo storico dei propri pagamenti e i propri dati identificativi.
 
Per gli Account collegati creati con inserimento personalizzato o rapido, eccetto per quanto espressamente previsto nel Contratto per piattaforme Connect, l'utente comprende e accetta di essere responsabile nei confronti di Stripe per tutte le Attività svolte sugli Account collegati, avviate o meno dall'utente (ivi compreso qualunque Operazione, Controversia, Rimborso, Storno, Reclamo, sanzione connessa all'Attività, e per qualunque utilizzo dei Servizi non consentito dal presente Contratto per piattaforme Connect o dal Contratto dell'Account collegato con Stripe). Stripe ha facoltà di tentare l'incasso di somme dovute dagli Account collegati prima di esigerle dall'utente, il quale continua comunque a rispondere direttamente per tali somme nei confronti di Stripe; inoltre Stripe ha facoltà di addebitare tali somme sull'Account Stripe o sull'Account di Pagamento dell'utente. Inoltre l'utente risponde di eventuali informazioni imprecise o incomplete fornite a Stripe nell'ambito della fornitura di Account collegati.
 
### 5. Sottoscrizione e selezione
 
Stripe può imporre all'utente di stabilire dei criteri per l'accettazione degli Account collegati che siano coerenti con i programmi di sottoscrizione e selezione degli Account collegati di Stripe ("Politiche di sottoscrizione"). A Stripe spetta l'ultima parola in merito alle proprie decisioni di sottoscrizione, rischio e compliance, compresa la decisione se fornire o meno i Servizi a un Account collegato. Stripe si riserva il diritto di sospendere o cessare in qualunque momento la fornitura dei Servizi a un Account collegato qualora Stripe riscontri che le attività dell'Account collegato (a) violano le Politiche di sottoscrizione di Stripe o il [Contratto dell'Account collegato con Stripe](https://stripe.com/connect/account-terms); (b) rientrano tra quelle inserite nell’ [Elenco delle attività vietate](https://stripe.com/prohibited_businesses); o (c) comunque hanno ripercussioni negative sul marchio o sulla reputazione di Stripe, di un Fornitore di servizi finanziari o di un Fornitore di metodi di pagamento.
 
L'utente è tenuto a informare immediatamente Stripe qualora venga a conoscenza del fatto che un Account collegato ha intrapreso attività fraudolente, illecite, ingannevoli od abusive. Una volta informata dall'utente, Stripe farà quanto ragionevolmente possibile dal punto di vista commerciale per decidere tempestivamente se cessare o sospendere l'accesso ai Servizi da parte dell'account.
 
### 6. Tariffe di Connect e della piattaforma
 
Salvo se espressamente concordato per iscritto tra l'utente e Stripe, le tariffe applicabili alla Piattaforma dell'utente per i Servizi e per Stripe Connect sono descritte nella [pagina delle tariffe di Stripe](https://stripe.com/pricing), la quale è soggetta a cambiamenti. Tutte le commissioni addebitate da Stripe saranno riportate nella [dashboard Stripe dell'utente](https://dashboard.stripe.com). Stripe ha facoltà di dedurre le commissioni dal saldo dell'Account Stripe dell’utente e dai saldi degli Account Stripe degli Account collegati dell’utente.  Le commissioni potranno essere applicate operazione per operazione, o cumulativamente per un dato periodo, come indicato nella dashboard Stripe.
 
La responsabilità di comunicare le tariffe d'uso, ricorrenti o di registrazione addebitate agli Account collegati per l'uso dei Servizi della piattaforma ("Commissioni della piattaforma") spetta unicamente all'utente, che è tenuto a informare chiaramente gli Account collegati delle Commissioni della piattaforma prima di applicarle. 
 
### 7. Manleva
 
In aggiunta agli obblighi di risarcimento previsti nel Contratto di servizi Stripe, l'utente accetta di difendere, risarcire e tenere indenne Stripe, i Fornitori di servizi finanziari, i Fornitori di metodi di pagamento e i rispettivi dipendenti e rappresentanti (ciascuno di essi "Soggetto mallevato") da qualunque rivendicazione, causa, richiesta, perdita, responsabilità, danno, azione o procedimento derivante da o connesso a (a) la violazione delle clausole del presente Contratto per piattaforme Connect da parte dell'utente; (b) controversie tra l'utente e gli Account collegati, comprese quelle sorte per l'uso dei Dati dell'Account collegato da parte dell'utente, dei suoi dipendenti o rappresentanti o le Attività da questi poste in essere, per l'utente o per un Account collegato; o (c) l'uso di Stripe Connect da parte dell'utente in modalità illecite o in contrasto con la [documentazione Connect](https://stripe.com/docs/connect).
 
Se un Account collegato è stato creato nell'ambito di una procedura di inserimento personalizzato o rapido,  l'utente accetta inoltre di difendere, risarcire e tenere indenne tutti i Soggetti mallevati da qualunque pretesa, causa, richiesta, perdita, responsabilità, danno, azione o procedimento derivante da o collegato a (d) Attività sull'Account collegato, avviate o meno dall'utente (ivi compreso qualunque Operazione, Controversia, Rimborso, Storno, Reclamo, sanzione connessa all'Attività, o utilizzo dei Servizi in modi non consentiti dal presente Contratto per piattaforme Connect o dal [Contratto dell'Account collegato con  Stripe](https://stripe.com/connect/account-terms)); (e) incompletezza o inesattezza delle informazioni fornite a Stripe nell'ambito dell'inserimento dell'Account collegato; e (f) in caso di inserimento personalizzato, la mancata acquisizione da parte dell'utente dell'accettazione vincolante del Contratto dell'Account collegato con Stripe da parte dell'Account collegato.
 
Stripe accetta di difendere, risarcire e tenere indenne l'utente da qualunque pretesa, causa, richiesta, azione o procedura instaurata da un terzo estraneo al presente Contratto per piattaforme Connect, nella misura in cui sia causata dalla violazione di diritti di proprietà intellettuale di terzi da parte di Stripe Connect.
 
### 8. Dichiarazioni e garanzie
 
In aggiunta alle dichiarazioni e garanzie contenute nel Contratto di servizi Stripe, l'utente dichiara e garantisce a Stripe (a) che otterrà dall'Account collegato autorizzazione per tutte le Attività avviate per suo conto, o per l'uso dei Dati dell'Account collegato ottenuti tramite Stripe Connect o usati con Stripe Connect, da parte dell'utente, dei suoi dipendenti o rappresentanti; (b) di rispettare scrupolosamente gli obblighi di inserimento previsti nel presente Contratto per piattaforme Connect; e (c) che non utilizzerà Stripe Connect e non consentirà consapevolmente agli Account collegati di utilizzare i Servizi in modo fraudolento, illecito, ingannevole o abusivo.
 
* Nei limiti consentiti dalla legge, eccetto per quanto espressamente previsto nel presente Contratto per piattaforme Connect, Stripe fornisce all'utente Stripe Connect "nello stato in cui si trova", senza alcuna garanzia, esplicita, implicita o di legge. 
 
### 9. Limitazione di responsabilità
 
Stripe non risponde e declina ogni responsabilità per (a) atti od omissioni dell'utente, dei suoi dipendenti o rappresentanti nella fornitura di Servizi della piattaforma ai Commercianti della propria piattaforma (compresi gli Account collegati), ivi compresa la consegna di beni o la prestazione di servizi ai clienti dei Commercianti della piattaforma o a terzi, e per la corretta descrizione dei Servizi della piattaforma; (b) il rispetto da parte dell'utente, dei suoi dipendenti o rappresentanti delle leggi o degli obblighi in materia di offerta o fornitura da parte dell'utente dei Servizi della piattaforma; e (c) la fornitura da parte dell'utente, dei suoi dipendenti o rappresentanti di servizio clienti, comunicazioni, incassi, gestione dei rimborsi o dei reclami dei clienti, o per qualunque altra azione connessa ai Servizi della piattaforma.
 
* In nessun caso il Soggetto mallevato risponderà di mancato guadagno, danni indiretti, punitivi, accessori, speciali, consequenziali o esemplari derivanti da o connessi al presente Contratto per piattaforme Connect o a Stripe Connect, anche se causati dall'uso, dall'impossibilità di usare o dalla indisponibilità di Stripe Connect o dei Servizi.
 
* I Soggetti mallevati non rispondono per (a) danni a persone o cose di qualsivoglia natura derivanti dall'uso di Stripe Connect o dei Servizi; (b) danni, perdite o lesioni derivanti dalla forzatura (hacking), dalla manomissione o da altre forme di accesso non autorizzato a Stripe Connect, o di uso non autorizzato di Stripe Connect, compreso l'accesso a o l’uso non autorizzato di server di terzi utilizzati in relazione a Stripe Connect o ai Servizi e/o dati personali in essi contenuti; (c) l'interruzione o la cessazione di Stripe Connect; (d) difetti del software, virus, cavalli di Troia, o altre forme di codice malevolo suscettibili di essere trasmesse a o tramite Stripe Connect; (e) errori, inesattezze od omissioni di informazioni, o qualunque altro danno sostenuto in conseguenza di tali errori, inesattezze od omissioni derivanti dall'uso di Stripe Connect; (f) informazioni trasmesse tramite Stripe Connect di natura diffamatoria, offensiva o illecita; e/o (g) la condotta di terzi.
 
* Senza voler limitare le clausole che precedono di questo articolo 9, la responsabilità complessiva dei Soggetti mallevati nei confronti dell'utente in relazione a Stripe Connect (anche nell'ambito del presente Contratto per piattaforme Connect) sarà limitata ai danni diretti e in nessun caso potrà essere maggiore della somma dei compensi pagati dall'utente a Stripe nei tre (3) mesi immediatamente precedenti l'evento che ha dato origine alla pretesa di responsabilità.
 
* Questa limitazione di responsabilità si applica nella massima misura consentita dalla legge, indipendentemente dal fondamento giuridico della pretesa, sia essa avanzata a titolo di responsabilità contrattuale, extracontrattuale (negligenza, responsabilità prodotti o altro), responsabilità senza colpa o qualunque altro titolo. Le limitazioni trovano applicazione anche nell'eventualità in cui i Soggetti mallevati fossero a conoscenza della possibilità che si verificasse il danno.
 
### 10. Altre clausole legali generali
 
**a. Durata, risoluzione ed effetti della risoluzione:** Il presente Contratto per piattaforme Connect decorre dal momento in cui l'utente registra la propria Piattaforma in Stripe e cessa nel momento in cui è risolto dall'utente o da Stripe nelle modalità descritte nel Contratto per piattaforme Connect. L'utente ha facoltà di recedere dal presente Contratto per piattaforme Connect in qualunque momento informando Stripe e cessando immediatamente di usare Stripe Connect. Nell'eventualità in cui l'utente inizi nuovamente a usare Stripe Connect dopo tale comunicazione, si presumerà che abbia nuovamente prestato il consenso al Contratto per piattaforme Connect. Stripe ha facoltà di risolvere il Contratto per piattaforme Connect (a) nel caso in cui l'utente risulti inadempiente rispetto al Contratto per piattaforme Connect e non provveda a sanare la situazione entro 30 giorni dall'intimazione ad adempiere di Stripe (la quale sarà necessaria solo se l'inadempienza è sanabile); (b) con un preavviso di 120 giorni per qualunque motivo. Stripe ha inoltre facoltà di risolvere immediatamente il presente Contratto per piattaforme Connect nell'eventualità in cui l'utente sia interessato da una procedura o un'istanza di fallimento o insolvenza, volontaria o meno, o nell'eventualità in cui Stripe accerti che l'utente svolge attività in contrasto con le norme vigenti o che comportano un rischio di reputazione significativo per Stripe.
 
Gli articoli da 7 a 10 e tutte le clausole che danno vita a obblighi continuativi (compreso l'articolo 3.e.) rimarranno efficaci anche dopo la risoluzione del Contratto per piattaforme Connect. Come indicato in precedenza, la fruizione dei Servizi è regolata dal Contratto di servizi Stripe, pertanto la risoluzione del Contratto per piattaforme Connect non comporta la contestuale risoluzione del Contratto di servizi Stripe. Gli obblighi previsti dal Contratto di servizi Stripe saranno estinti unicamente secondo i termini e le condizioni del Contratto di servizi Stripe stesso. La risoluzione del Contratto di servizi Stripe comporta invece la risoluzione automatica del presente Contratto per piattaforme Connect.
 
**b. Legge applicabile, controversie e interpretazione:** Nel presente Contratto per piattaforme Connect sono incluse per rimando le clausole del Contratto di servizi Stripe applicabile che regolano la legge applicabile (giurisdizione), il luogo di svolgimento di cause e controversie (foro) ed eventuali metodi di risoluzione delle controversie. I titoli hanno puramente lo scopo di agevolare la lettura e non hanno alcuna rilevanza ai fini dell'interpretazione del Contratto per piattaforme Connect. La stesura di una specifica clausola del presente Contratto per piattaforme Connect a opera di una parte contraente non comporterà un'interpretazione della clausola in questione sfavorevole a quella parte. Salvo diversa indicazione, il termine "compreso" significa "compreso a titolo esemplificativo e non esaustivo." Il Contratto per piattaforme Connect non limita i diritti che Stripe può far valere in forza di leggi sui segreti aziendali, sul diritto d'autore, sui brevetti o su altre materie. L'omesso o mancato esercizio da parte di Stripe di facoltà o clausole previste dal presente Contratto per piattaforme Connect non costituisce rinuncia al diritto o alla clausola in questione. La rinuncia a una clausola prevista dal Contratto per piattaforme Connect non costituisce ulteriore o successiva rinuncia alla stessa clausola né ad altre clausole.
 
**c. Imposte:** Salvo esplicita indicazione contraria, le commissioni di Stripe non comprendono l'eventuale imposta sulle vendite o sul valore aggiunto applicabile. Spetta unicamente all'utente stabilire quali eventuali tasse o imposte si applicano all'uso da parte sua, e degli Account collegati, di Stripe Connect e dei Servizi ("Imposte"). L'utente deve liquidare, incassare, rendicontare e versare le Imposte alle autorità fiscali e tributarie competenti. Nell'eventualità in cui Stripe sia tenuta a effettuare ritenute fiscali, Stripe potrà trattenere le Imposte dalle somme altrimenti dovute, e versarle all'autorità fiscale competente. Se l'utente è esente dal pagamento delle Imposte in questione, dovrà fornire a Stripe un'attestazione originale conforme ai requisiti di legge che certifichi la sua esenzione fiscale. Su ragionevole richiesta di Stripe, l'utente è tenuto a fornire informazioni precise sulla propria posizione fiscale. Stripe può essere obbligata a fornire agli Account collegati alcune comunicazioni o alcuni moduli, quali ad esempio le fatture fiscali. L'utente deve garantire che il Contratto con gli utilizzatori dell'utente consenta all'utente di ricevere queste comunicazioni e questi moduli per conto degli Account collegati, senza che Stripe sia tenuta a fornire le comunicazioni e i moduli direttamente agli Account collegati; inoltre l'utente deve mettere tempestivamente a disposizione dei propri Account collegati le comunicazioni e i moduli in questione nel rispetto delle norme di legge.
 
**d. Diritto di modifica:** Stripe ha facoltà di modificare il presente Contratto per piattaforme Connect avvisando l'utente tramite posta elettronica, la dashboard Stripe e/o il sito web Stripe. L'utente accetta che le modifiche apportate al presente Contratto per piattaforme Connect siano vincolanti trascorsi 7 giorni dal momento in cui sono effettuate da Stripe (o il periodo più lungo previsto per legge). Nel caso in cui l'utente non accetti i cambiamenti al Contratto per piattaforme Connect, dovrà (a) informare Stripe e (b) cessare immediatamente di usare Stripe Connect.  Nel caso in cui l'utente non provveda a comunicare il rifiuto prima che le modifiche diventino vincolanti, continuando a usare i Servizi, si presumerà che abbia accettato le modifiche apportate al Contratto per piattaforme Connect.
 
**e. Cessione:** L'utente non può cedere o tentare di cedere il Contratto per piattaforme Connect senza l'esplicito consenso preventivo di Stripe. 
 
**f. Clausola di esaustività:** Il presente Contratto per piattaforme Connect costituisce l'intero accordo tra l'utente e Stripe per quanto attiene a Stripe Connect. I presenti termini contrattuali definiscono l'intera responsabilità tra l'utente e Stripe, e gli esclusivi rimedi a disposizione dell'utente, per quanto attiene a Stripe Connect. Nell'eventualità in cui una clausola del Contratto per piattaforme Connect (o una sua parte) sia giudicata inefficace o inapplicabile secondo la legge vigente, essa sarà modificata e interpretata in modo da realizzare per quanto possibile lo scopo della clausola in questione in conformità alle legge applicabili, mentre le restanti clausole rimarranno pienamente efficaci.
 
Grazie e benvenuto in Stripe Connect!
 
</section>
 
 

